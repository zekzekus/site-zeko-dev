+++
title = "Koştuğum Halde Yapamadım"
author = ["Zekeriya Koc"]
categories = ["personal"]
draft = true
+++

Geçenlerde bir yazı yazdım[^fn:1]. Özet geçmek gerekirse, son dönemlerdeki yüksek motivasyonumun kaynaklarından en önemlisi olarak koşmayı göstermiştim. Havalı bir tavırla, ne kadar da müthiş işler başardığımı, kilo verdiğimi, düzenli koşmaya başladığımı ve hatta ilgili yazının varlığından ve başlığından aşikar ki yazmaya bile başladığımı anlattım.

Hey, söylemeyi unutmuşum, sigarayı da bıraktım. Aşağı yukarı 6 ay olmuş olmalı (hmmm, pandemiden önceydi. Yani tüm müthiş özelliklerimi pandemiye bağlayamam. Güzelll...). I'm awesome bitchezzz!

Başlıktan da belli olduğu üzere (lanet olası başlıklar, sürprizi hep açık ediyorlar) buradaki amaç muhteşemliğimi bir kenara bırakmak (zorlu bir erek) ve yapamadıklarımın da bir listesini, en azından, oluşturmak. Tabii ki başarılarımda olduğu gibi detaylı bir şekilde değil. Basit, kısa bir liste hali en iyisi.

Pandemi döneminin başlarında, zorunlu evde kalmanın ilk şoku azaldığında misal, ****Kitap ciltleme/tamiri**** hevesimi canlandırmaya çalıştım. İnternetin bu kadar yaygın ve rahat erişilmediği zamanlarda 10 USD harcayıp elde ettiğim iki tane MS Word dosyası vardı elimde. Pek bir işe yaramadılar. Youtube üzerinden birkaç video izledim ve evet, hayatımın hobisi bunca yıl beklemeden sonra artık benimdi. Hemen sipariş verdim (iflah olmaz bir tüketim bağımlısı olduğumdan bahsetmiş miydim?). Bir kesme matı, mücellit tutkalı, değişik bir kesici malzeme (maket bıçağının havalısı işte). Mallar geldi, ilk iş paylaşımımı yaptım[^fn:2] (iflah olmaz bir sosyal medya bağımlısı olduğumdan bahsetmiş miydim?). Sonuç: olmadı. Bir adım ileri gidemedim. Kesim işlemlerini beceremedim ve daha pahalı ekipman satın alma dürtüme karşı koydum. Hayatımın hobisi mi? Saçmalık.

Sonra evde ekmek yapmak istedim. Yaptım da. Çok güzel olmadı. Çok kötü de olmadı. Denemeye devam ederek kaliteyi yükseltebilirdim. Ama yani, zaten birden 10kg. almama sebep olan şeylerden biriydi. Üşendiğim için pişman değilim.

Yanlış hatırlamıyorsam son olarak, yine twitter üzerinden duyurduğum[^fn:3] tasarım öğrenme merakı geldi. Sosyal medyada teşhir? check! , Erkenden para harcama? check! Sağ olsun iyi niyetli dostlar bir sürü kaynak gösterdiler, yardımcı oldular. Gerçekçi bir grup, ya hiç bulaşma, senlik bir iş değil dediler[^fn:4]. Ben ise hemen Udemy kursumu satın alıp figma hesabımı oluşturdum. Kursun 3. videosunun boynu halen bükük. Twitter ahalisi allahtan yüzüme vurmuyor bu rezilliği. Paint'i hâlâ Figma'dan iyi bildiğimi kimse bilmiyor diye şükrediyorum.

Velhasıl, yaptıklarımız, yapacaklarımızın teminatı olabileceği gibi, yapamadıklarımızın özürleri ya da sonuçları da olabilir pekala. Çok takılmadan kendini, keyfini aramakta sorun yok. Evet, entelektüel kapasiteme bir işaretçi bırakayım şuraya da beni öyle sırf yazmış olmak için yazan biri zannetmesinler:

> Quaerendo Invenietis!

[^fn:1]: <https://zeko.dev/posts/kosmasaydim-yazamazdim/>
[^fn:2]: <https://twitter.com/zekzekus/status/1251461532170543104>
[^fn:3]: <https://twitter.com/zekzekus/status/1243900100000309248>
[^fn:4]: <https://twitter.com/ayadem/status/1243974453572272128>
